---
layout: page
title: Om femme food
date: 2013-05-27
---

Vi er to søstre, som har startet Femme Food. Bloggen skal være med til at
inspirere til nemme og lækre opskrifter og tager udgangspunkt i laktosefri,
glutenfri og/eller sukkerfri madlavning.

![Femme Food-søstrene](http://farm6.staticflickr.com/5530/12658491565_300624bcdb.jpg)

Vi elsker livsglad mad, der for os betyder mad, som både er en gevinst for
kroppen og mentalt velvære. Vi bor sammen, men spiser vidt forskelligt. Annika
spiser efter Femme Food's principper, mens Winnie spiser som en gennemsnitsdansker.

## Skribenten, vidensindsamleren og kogekonen, Annika:
Lillesøster Annika studerer til dagligt molekylær ernæring og fødevareteknologi
på [Aarhus
Universitet](http://kandidat.au.dk/molekylaer-ernaering-og-foedevareteknologi/).
Annika har forsket i vegetabilske olier, deres kemiske struktur og dannelsen af
sundhedsskadelige forbindelser ved opvarming. Resultaterne er beskrevet i
artiklen [Et ton pommes frites giver ny
viden](http://eng.au.dk/aktuelt/nyheder/vis/artikel/et-ton-pommes-frites-giver-ny-viden/).
Hun har i perioder af sit liv været plaget af
eksem. I 2010 fandt hun ud af, at hun havde mælkeallergi dvs. hun ikke kan tåle
proteinet kasein i mælkeprodukter. Lige siden har hun ændret sine kostvaner, og
det har givet gevinst! For det første er eksemen forsvundet, men samtidig har
hun fået øjnene op for en helt ny verden af mad og sammensætningerne af dette.

## Fotografen, idémageren og layouteren, Winnie:
Storesøster Winnie er i gang med fotografuddannelsen. Hun arbejder til dagligt
hos [Moment Fotografi](http://momentfotografi.dk/), som hovedsagligt beskæftiger
sig med mad-fotografering. I fritiden driver hun [Winnie
Methmann](http://www.winniemethmann.com/), hvor hun primært skyder modebilleder.
Hun har en passion for livsglad mad, som giver styrke og velvære for kroppen.
Hun elsker at eksperimentere og udvikle nye opskrifter.



## Motivation til bloggen
Hele grundlaget for bloggen er at give idéer og inspiration til mælke- og
glutenallergikere. Det hele startede med, at jeg (Annika) i 2010 ændrede mine
spisevaner radikalt, efter jeg fandt ud af, at jeg ikke kunne tåle
mælkeprodukter. Jeg synes, at det var svært at finde spændende og inspirerende
opskrifter til mælkeallergikere og allergikere generelt. Her dukkede idéen til
Femme Food op. Vi vil gerne gennem bloggen dele ud af vores viden og opskrifter.

Winnie tester opskrifterne på bloggen, men spiser en kost, som går udover Femme
Food's madprincipper.  Med det vil vi gerne sige, at vi synes, at du skal finde
den madstil og de spisevaner, som passer til lige netop din krop og dine behov.
Femme Food er et koncept rettet mod allergikere, men andre, som finder vores
blog spændende, er selvfølgelig meget velkomne til at lade sig inspirere!





## Opbygningen af Femme Food

Vi har i toppen af hver opskrift skrevet, om den er laktosefri, glutenfri
og/eller sukkerfri, da det skal gøre det let og overskueligt for læseren at vælge
eller fravælge de opskrifter, som passer til ens behov.

Vi har valgt at skrive laktosefri, da de fleste mennesker bedst kender til
laktoseintolerance, og er den mest udbredte form for mælkeallergi (70% af
jordensbefolkning og 4% af  den danske befolkning har
laktoseintolerance). Laktose er mælkesukkkeret i
mælkeprodukter. Selvom jeg (Annika) selv er allergisk overfor kasein findes både
laktose og kasein i større eller mindre grad i alle mælkeprodukter.

Desuden har vi valgt at angive, hvis opskrifterne er glutenfri, da nogle
mennesker lider af cøliaki, som er en tilstand, hvor man har allergi overfor
kornbestanddelen, gluten, som findes i rug, spelt, hvede osv.
Flere og flere får diagnostiseret cøliaki, og der menes, at omkring 1% af
befolkningen i Danmark har cøliaki. Dog har nogle en mildere grad af cøliaki
eller ikke har fundet frem til, at de har cøliaki. Disse er ikke blevet
diagnostiseret. Så derfor menes antallet af gultenallergikere at være højere,
kilde: [Dansk Cøliaki forening](http://www.coeliaki.dk/dk/).
Desuden kan jeg selv mærke markant forskel, om jeg spiser mad med eller uden
gluten. Jeg får en meget oppustet mave af glutenholdigt mad. Så jeg har skåret
ned på mit indtag af mad indeholdende gluten.

Til sidst har vi tilføjet kategorien sukkerfri, og med dette mener vi tilsat,
raffineret sukker. Der er i dag mange produkter, som har tilsat sukker såsom
pålæg, yoghurt, müsli, cornflakes, rejer i lage osv. og det
medfører et kæmpe forbrug af sukker. Ligeledes er antallet af diabetikere
fordoblet de seneste 10 år (2002-2012). I dag er der i Danmark 320.545
diabetikere, hvilket svarer til 5,7% af befolkning, kilde: [Diabetes
foreningen](http://diabetes.dk/presse/diabetes-i-tal/diabetes-i-danmark.aspx).
Vi prøver at begrænse indtaget af sukker,
men ikke sagt på den måde, at der ikke er plads til lørdagsslik en gang i
mellem.

Hvis du har spørgsmål eller kommentarer er du meget velkommen til at kontakte os
på hello@femmefood.com.

Til sidst vil vi gerne sige. Vi går ind for økologisk og bæredygtigt mad! Selvom det kan
være svært at se på agurken nede i supermarkedet, hvordan den er blevet
behandlet, inden den havnede nede på hylden i butikken. Så gør det en stor
forskel på det lange løb både for naturen og din krop at vælge agurken med det
røde ø fremfor den med ukendt edikette.


God læselyst! :-)
