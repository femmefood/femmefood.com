---
layout: page
title: Om femme food
date: 2013-05-27
tags:
 - Laktosefri
 - Glutenfri
 - Sukkerfri
---
[ ![](http://1.bp.blogspot.com/-pGFdQL0cPtw/UgNgLC1WU7I/AAAAAAAABCM/aS32fZkhv8c/s1600/s%C3%B8strene_femmefood.png) ](http://1.bp.blogspot.com/-pGFdQL0cPtw/UgNgLC1WU7I/AAAAAAAABCM/aS32fZkhv8c/s1600/s%C3%B8strene_femmefood.png)
Vi er to søstre, som har startet Femme Food. Bloggen skal være med til at inspirere til nemme og lækre opskrifter og tager udgangspunkt i laktose-, gluten- og/eller sukkerfri madlavning.
Vi elsker livsglad mad, der for os betyder mad, som både er en gevinst for kroppen og mentalt velvære. Det handler ikke om madfanatisme eller madreligion. Vi prikker blot lidt til den danske madkultur og giver madklassiskerne et alternativt touch.
Skribenten, vidensindsamleren og kogekonen, Annika:
Lillesøster Annika studerer til dagligt bioprocesteknologi på Ingeniørhøjskolen i Aarhus. Hun har i perioder af sit liv været plaget af eksem. I 2010 fandt hun ud af, at hun havde mælkeallergi dvs. hun ikke kan tåle proteinet kasein i mælkeprodukter. Lige siden har hun ændret sine kostvaner, og det har givet gevinst! For det første er eksemen forsvundet, men samtidig har hun fået øjnene op for en helt ny verden.
Fotografen, idémageren og layouteren, Winnie:
Storesøster Winnie er i gang med fotografuddannelsen. Hun arbejder til dagligt hos Moment Fotografi, som hovedsagligt beskæftiger sig med mad-fotografering. Hun har en passion for livsglad mad, som giver styrke og velvære for kroppen. Hun er ikke til at styre i et køkken, da hun elsker at eksperimentere med nye sammensætninger og afprøve nye opskrifter.
Vi har mærket og opdaget glæden ved vores ændrede spisevaner. Vi ønsker derfor at dele ud af vores egne erfaringer og håber, at vi kan være en inspiration i dit køkken.
Ha' en dejlig dag :)
De allerbedste hilsner Winnie og Annika

Bloggen skal inspirere dig til lækkert og simpelt hverdagsmad, som er nemt at
lave og ikke kræver komplicerede indkøb. Ligeså ønsker jeg at inspirere til at
prøve nye ting og dele ud af mine egne erfaringer samt faglige viden.

[ ![](http://2.bp.blogspot.com/-9CCpfNS87F8/UaPW3Ui4CnI/AAAAAAAAA7Y/Qa59HsGoFus/s1600/Annika_femme_food.jpg) ](http://2.bp.blogspot.com/-9CCpfNS87F8/UaPW3Ui4CnI/AAAAAAAAA7Y/Qa59HsGoFus/s1600/Annika_femme_food.jpg)

Fotograf og layouter: Winnie Methmann //  [winniemethmann.com](http://winniemethmann.com/)

Jeg hedder Annika og er 23 år. Jeg studerer bioprocesteknologi på
Ingeniørhøjskolen i Aarhus. Jeg er lidt af en helse-freak og jeg elsker at
studere alle varedeklarationerne i supermarkederne og jagte nye opdagelser i
helsekostbutikkerne.

Gennem mit liv har jeg haft tilbagevendende eksem og jeg er altid blevet
behandlet med Locoid på lægens anbefalinger. Jeg var frustreret over denne form
for symptombehandling, da det kun var en kortvarig lindring med alt for store
konsekvenser i form af  tynd hud og svækket immunforsvar.

Jeg blev i 2010 meget ivrig efter at finde ud af, hvorfor eksemen blev ved med
at bryde frem. Jeg prøvede at udelukke alverdens ting og fandt efter lang tids
søgen ud af, at det var mælkeallergi. Det vil sige, at jeg er allergisk overfor
mælkeproteinet casein, som findes i diverse mælkeprodukter såsom mælk, ost, is,
yoghurt, skyr, proteinpulver osv.

Det har været en stor udfordring at omlægge min kost og dermed hele min
livsstil, da mine måltider før i tiden i høj grad bestod af mælkeprodukter. Så
det var rigtig svært de første par måneder at  lade mælken stå i køleskabet,
fravælge pizza, lasagne, is osv. i sær, når man bor og omgives af nogle, som
ikke er allergikere.

Jeg havde valget, om jeg ville spise mælkeprodukter og klø min hud tynd og til
blods, eller om jeg ville tage kampen op og omlægge mine kostvaner og livsstil.
Jeg valgte det sidste, og jeg har den dag i dag aldrig fortrudt. Jeg synes, at
det har åbnet en hel ny verden for mig i og med, at jeg har fundet en masse
alternativer til mælkeprodukter og ikke mindst prøvet en masse nye retter og
sammensætninger.

## Opbygningen af Femme Food

Jeg har i toppen af hver opskrift skrevet, om den er uden laktose, gluten
og/eller sukker, da det skal gøre det let og overskueligt for læseren at vælge
eller fravælge de opskrifter, som passer til ens behov.

Jeg har valgt at skrive `Laktosefri`, da de fleste mennesker bedst kender til
laktoseintolerance og er den mest udbredte form for mælkeallergi (4% af  den
danske befolkning). Laktose er mælkesukkkeret i mælkeprodukter. Selvom jeg selv
er allergisk overfor casein findes både laktose og casein i højere eller mindre
grad i alle mælkeprodukter.

Desuden har jeg valgt at angive, hvis opskrifterne er `Glutenfri`, da nogle
mennesker lider af cøliaki, som er en tilstand, hvor man har allergi overfor
kornbestanddelen, gluten, som findes i rug, spelt, hvede, havre (kan også fås
uden gluten) osv.

Desuden har jeg selv de seneste par måneder skåret kraftigt ned for og i nogle
perioder helt fravalgt forbruget af kornprodukter indeholdende gluten, da jeg
har villet lave et lille forsøg med, om gluten var skyld i min oppustede mave og
træthed. Det har vist sig, at maven ikke bliver oppustet, når jeg fravælger
gluten og det er lang tid siden, at jeg har fået en eftermiddagslur.

Jeg har til sidst tilføjet `Sukkerfri`, og med dette mener jeg tilsat,
raffineret sukker. Der er i dag mange produkter, som har tilsat sukker, og det
medfører et kæmpe forbrug af sukker. Jeg prøver at begrænse indtaget af sukker,
men ikke sagt på denne måde, at der ikke er plads til lørdagsslik en gang i
mellem.

God læselyst! :-)
