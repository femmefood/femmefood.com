---
layout: recipe
title: Asiatiske fiskedeller med rodfrugtemos
image: http://farm6.staticflickr.com/5508/12658497975_c111056bf9_n.jpg
date: 2013-05-21
tags:
 - Hvidløg
 - Kardemomme
 - Rødbeder
 - Chili
 - Persillerod
 - Persille
 - Pastinakker
 - Rodfrugter
 - Kartofler
 - Torsk
 - Laks
 - Limeblade
 - Koriander
 - Jordskokker
 - Østerssauce
 - Æg
categories:
- Opskrift
- Mælkefri
- Glutenfri
- Hvidt, raffineret sukkerfri
- Frokost 
- Aftensmad
---

Her til aften stod menuen på disse lækre fiskefrikadeller med rodfrugtemos.

Fiskefrikadellerne var ikke helt, som vi kender dem. Jeg gav dem et lille
asiatisk twist ved at tilsætte koriander og limeblade. Det er især limebladene,
som giver dem den karakteristiske, friske smag.

Limeblade kan godt være lidt svære at få fat i, men disse er købt i Føtex. Du
finder dem på hylderne med asiatiske produkter. De købes som hele, tørrede
blade. Det er endnu ikke lykkedes mig at finde dem friske, så tvivler på, at de
findes i danske supermarkeder.

Normalt bryder jeg mig ikke om friske koriander, men i denne ret giver det
virkelig en super lækker smag. Jeg har prøvet at eksperimentere med og uden, men
må konstantere, at de bliver bedst med.

Som tilbehør til fiskedellerne fik vi rodfrugtemos, som i form af den cremede
konsistens, giver det helt perfekte match til dellerne.

![Asiatiske fiskedeller med rodfrugtemos](http://farm6.staticflickr.com/5508/12658497975_c111056bf9.jpg)




## Asiatiske fiskedeller (6 stk.)
- 225 g. torskefilet
- 225 g. laks
- 2 tsk. østerssauce
- 7 limeblade
- 2 fed hvidløg
- 2 tsk. hakket koriander
- 1 chili
- 1 æg
- salt og peber

### Tilberedning

1. Skær torsken og laksen i mindre stykker.
2. Kom fisken i en blender og tilsæt resten af ingredienserne. Blend til det er finthakket.
3. Form farsen til mellemstore kugler. Kom dem på en forvarmet pande med olie og pres dem flade.
4.  Steg dem på begge sider til de er gyldenbrune.


## Rodfrugtemos

- 4 jordskokker
- 3 kartofler
- 3 pastinakker eller persillerødder
- 1 gulerod
- 1 rødbede (skæres i fine, firkantede stykker)
- 1 håndfuld frisk persille
- kardemomme
- salt

### Tilberedning

1) Skræl alle grøntsagerne og skær dem i små stykker. Hak persillen.
2) Kom jordskokker, kartofler, pastinakker og gulerod i en gryde med vand. Kom rødbedestykkerne i en gryde for sig med lidt vand.
3) Kog rodfrugterne i 30 min. Når de er færdige, hældes vandet straks fra.
4) Brug en stavblender til at mose rodfrugterne pånær rødbederne.
5) Tilsæt det hakket persille, kardemomme og salt.
6) Kom mosen i en skål og pynt med rødbedestykkerne.

## Frække facts
Laks er en fed fisk og har et højt indhold af omega-3 fedtsyrer. Omega-3 styrker
dit hjerte og kredsløb og er antiinflammatorisk dvs. modvirker
betændelsestilstande i kroppen.
